Spadła liczba zakażeń koronawirusem na Mazowszu
Dobowy bilans nowych zakażeń koronawirusem na Mazowszu jest najniższy od połowy października. W poniedziałek resort
zdrowia poinformował o 609 nowych infekcjach SARS-CoV-2. Jedna trzecia spośród nich dotyczy Warszawy.  Poniedziałkowy
raport Ministerstwa Zdrowia mówi o 4423 nowych przypadkach zakażenia koronawirusem. Zmarły 92 osoby, u których
stwierdzono infekcję SARS-CoV-2. U dziesięciu z nich COVID-19 wskazano jako bezpośrednią przyczynę zgonu. Natomiast
śmierć 82 osób nastąpiła z powodu współistnienia COVID-19 z innymi schorzeniami. Łącznie od początku pandemii w Polsce
potwierdzono zakażenie u 1 067 870 osób, spośród których 20 181 zmarło.  Ostatniej doby wykonano 20,2 tysiąca testów na
obecność koronawirusa. Z zestawienia województw wynika, że najwięcej pozytywnych wyników otrzymali mieszkańcy Mazowsza
(609). Kolejne na liście były województwa zachodniopomorskie (529) i wielkopolskie (424).  Dobowy bilans pandemii na
Mazowszu z 7 grudnia jest najniższy od połowy października. Mniej nowych zakażeń wykryto ostatnio 13 października i było
ich wówczas 552. Na początku minionego tygodnia po raz pierwszy od października liczba nowych infekcji spadła poniżej
tysiąca. Ten nagły spadek został zachwiany w środę, od której znów codziennie potwierdzano ponad tysiąc zakażeń. Ale od
czwartku ich liczba zaczęła systematycznie spadać.  Spadła też dobowa liczba zgonów. W piątek przekazano informację o
śmierci 85 osób, w sobotę - 45, niedzielę - 23, natomiast w poniedziałek - 18.  Spada liczba infekcji w Warszawie
Liczba nowych zakażeń koronawirusem w Warszawie jest najniższa od początku grudnia. Ostatniej doby obecność wirusa SARS-
CoV-2 w organizmie wykryto u 212 warszawiaków. Od połowy listopada nie przekroczono tysiąca nowych infekcji dziennie,
natomiast 24 listopada ich liczba po raz pierwszy od ponad miesiąca spadła poniżej pół tysiąca.  Nie są znane statystyki
dotyczące 23 listopada, ponieważ w tamtym czasie zmienił się sposób raportowania. Dotychczas codzienne podsumowania
publikowane były na stronie Powiatowej Stacji Sanitarno-Epidemiologicznej. Od tamtej pory raporty z powiatów można
znaleźć wyłącznie w serwisie rządowym.  Autor:kk/r  Źródło: tvnwarszawa.pl