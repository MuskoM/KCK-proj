Rzecznik praw obywatelskich: Skarbowi Państwa grozi zalew spraw o odszkodowania w sprawie kwarantanny
Sądy administracyjne uznają, że minister zdrowia bez podstawy prawnej wprowadził obowiązek poddania się kwarantannie dla
wracających do kraju. Skarbowi Państwa grozi zalew spraw o odszkodowania - ostrzega rzecznik praw obywatelskich Adam
Bodnar w piśmie skierowanym do premiera Mateusza Morawieckiego.  Rzecznik zwraca uwagę w komunikacie zamieszczonym na
stronie internetowej, że "ludzie od początku skarżyli się na kwarantannę graniczną". "Uniemożliwiała im powrót do pracy
czy kontakty z bliskimi. Sprzeciwiali się bezpodstawnemu przedłużaniu kwarantanny, gdy testy na obecność koronawirusa
wyszły im ujemne. Zdarzało się, że ktoś wskutek niezgodnego z prawem nałożenia kwarantanny stracił pracę" - podkreślono.
"Wprowadzany kolejnymi rozporządzeniami, najpierw rozporządzeniami Ministra Zdrowia, a następnie rozporządzeniami Rady
Ministrów, obowiązek poddania się kwarantannie po przekroczeniu granicy Rzeczypospolitej Polskiej narusza wolność
poruszania się po terytorium Rzeczypospolitej (art. 52 ust. 1 Konstytucji RP) oraz wolność osobistą (art. 41 ust. 1
Konstytucji RP)" - stwierdził rzecznik praw obywatelskich.  Wyjaśnił, że chodzi m.in. o rozporządzenia Ministra Zdrowia
z 13 marca 2020 r. w sprawie ogłoszenia na obszarze RP stanu zagrożenia epidemicznego, a następnie rozporządzenia
Ministra Zdrowia 20 marca 2020 r. w sprawie ogłoszenia na obszarze Rzeczypospolitej Polskiej stanu epidemii.  Adam
Bodnar zaznaczył, że ograniczenie tych wolności może nastąpić tylko w ustawie.  Kwarantanna po przekroczeniu granicy
Zdaniem rzecznika minister zdrowia "(niezależnie od tego, że materia regulowana rozporządzeniem jest materią ustawową) w
ogóle nie miał upoważnienia do uregulowania tego zagadnienia w rozporządzeniu".  "W obowiązującym w dacie wydania tych
rozporządzeń stanie prawnym, obowiązek poddania się kwarantannie mogła wprowadzić wyłącznie Rada Ministrów, zaś podstawę
do wprowadzenia takiego obowiązku stanowił art. 46b pkt 5 ustawy o zapobieganiu oraz zwalczaniu zakażeń i chorób
zakaźnych u ludzi" - wyjaśnił RPO. Ale i tak - dodał Adam Bodnar - mógł on dotyczyć tylko osoby zdrowej, która była
narażona na zakażenie, a nie każdej przekraczającej granicę.  "Minister Zdrowia, działając w tym zakresie bez podstawy
prawnej, w sposób samoistny pozbawił liczną grupę obywateli wolności osobistej oraz swobody poruszania się po terytorium
Rzeczypospolitej Polskiej" - czytamy w piśmie.  Bodnar zwrócił uwagę, że "bezprawność działań Ministra Zdrowia w tym
zakresie potwierdza kształtujące się już orzecznictwo sądów administracyjnych". Rzecznik podał przykłady prawomocnych
wyroków, które zapadły w tej sprawie.  "W prawomocnym wyroku z dnia 27 lipca 2020 r. (sygn. akt III SA/Gl 319/20),
wydanym przez Wojewódzki Sąd Administracyjny w Gliwicach, w wyniku rozpoznania skargi wniesionej przez Rzecznika Praw
Obywatelskich, sąd ten podzielił zarzut, że przepisy rozporządzenia Ministra Zdrowia wprowadzające obowiązek poddania
się kwarantannie po przekroczeniu granicy zostały wydane bez podstawy prawnej" - czytamy.  "Tożsamy pogląd prawny został
zawarty także w jeszcze nieprawomocnym wyroku tego sądu z dnia 20 października 2020 r. (sygn. akt III SA/Gl 540/20), a
także w prawomocnych wyrokach Wojewódzkiego Sądu Administracyjnego z dnia 23 września 2020 r. (sygn. akt II SA/Go
332/20, sygn. akt II SA/Go 331/20)" - dodano.  Rzecznik przypomniał, że już wcześniej kierował wystąpienia do ministra
zdrowia oraz premiera w sprawie naruszania przepisów Konstytucji RP. "Niestety, co stwierdzam z przykrością, wystąpienia
te nie doprowadziły do zmiany sytuacji prawnej w tym zakresie. W związku z tym obecnie za bezprawne naruszenie
chronionych konstytucyjnie praw władza publiczna powinna wziąć na siebie odpowiedzialność. Z art. 41 ust. 5 Konstytucji
RP wynika, że każdy bezprawnie pozbawiony wolności ma prawo do odszkodowania" - zaznaczył Adam Bodnar.  Zdaniem
rzecznika "bezprawne pozbawienie wolności dotyczy z dużym prawdopodobieństwem tysięcy osób, które po przekroczeniu
granicy zostały zmuszone do poddania się kwarantannie zarządzonej, co jeszcze razy należy podkreślić, bez podstawy
prawnej". W ocenie Bodnara problem realizacja prawa tych osób "wymaga systemowego rozwiązania", dlatego RPO poprosił
Mateusza Morawieckiego o zajęcie stanowiska w tej sprawie.  Autor:mb/dap  Źródło: TVN24 Biznes