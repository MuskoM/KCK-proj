Kalendarz handlowy 2021. Sprawdź, kiedy sklepy będą zamknięte
W roku 2021 będziemy mieli jedną niedzielę handlową mniej. Z powodu jednej dodatkowej - bilans w 2020 roku wzrósł do
ośmiu niedziel bez zakazu. W 2021 roku sklepy będą czynne w dwie kolejne niedziele poprzedzające Boże Narodzenie, jedną
przed Wielkanocą, a także ostatnie niedziele: stycznia, kwietnia, czerwca oraz sierpnia.  Ustawa ograniczająca handel w
niedziele obowiązuje od 1 marca 2018 r. Na początku w każdym miesiącu - co do zasady - były dwie niedziele handlowe -
pierwsza i ostatnia. Od 2019 roku już tylko w jedną niedzielę w miesiącu - ostatnią - można było prowadzić handel. W
2020 roku rozpoczął się trzeci etap wdrażania zakazu - handlowych niedziel miało być siedem.  W grudniu, w związku z
epidemią, zaszła jednak jednorazowa zmiana przepisów i liczba niedziel handlowych wzrosła do ośmiu. W noweli ustawy o
szczególnych rozwiązaniach związanych z zapobieganiem, przeciwdziałaniem i zwalczaniem COVID-19, którą na początku
grudnia podpisał prezydent Andrzej Duda, znalazł się zapis o dodatkowej niedzieli handlowej 6 grudnia.  W 2021 roku
handlowych ma być siedem niedziel:  31 stycznia,  28 marca,  25 kwietnia,  27 czerwca,  29 sierpnia,  12 grudnia,  19
grudnia.  Święta - dni bez handlu  Większych zakupów nie zrobimy także w dni ustawowo wolne od pracy, przypadające w
inne dni niż niedziela. Chodzi o 1 stycznia - Nowy Rok, 6 stycznia - Święto Trzech Króli, 5 kwietnia - drugi dzień
Wielkanocy, 1 maja - Święto Pracy, 3 maja - Święto Konstytucji 3 Maja, 3 czerwca - dzień Bożego Ciała, 1 listopada -
Wszystkich Świętych, 11 listopada - Święto Niepodległości, 25 grudnia - pierwszy dzień Bożego Narodzenia.  W Wigilię i w
sobotę 3 kwietnia - bezpośrednio poprzedzającą pierwszy dzień Wielkanocy - handel jest możliwy tylko do 14.00.
Kalendarz handlowy w 2021 roku PAP  Wyjątki  Zakaz handlu od momentu wprowadzenia przepisów nie dotyczy tych sklepów, w
których za ladą staną ich właściciele.  Ponadto ograniczenie nie obowiązuje w piekarniach, cukierniach, lodziarniach, na
stacjach paliw płynnych, w kwiaciarniach, w przypadku handlu kwiatami, wiązankami, wieńcami i zniczami przy cmentarzach,
w zakładach pogrzebowych, w sklepach z: pamiątkami, prasą, biletami komunikacji miejskiej, wyrobami tytoniowymi,
kuponami gier losowych i zakładów wzajemnych oraz w placówkach pocztowych.  Z zakazu handlu wyłączono również placówki w
zakładach hotelarskich oraz prowadzące działalność w zakresie kultury, sportu, oświaty, turystyki i wypoczynku oraz
placówki organizowane wyłącznie na potrzeby festynów, jarmarków i innych imprez okolicznościowych.  W niedziele zakupy
można zrobić także w placówkach handlowych na dworcach, w portach i przystaniach morskich, portach lotniczych, strefach
wolnocłowych, środkach komunikacji miejskiej, autobusowej, kolejowej, rzecznej, morskiej i lotniczej, a także na
morskich statkach handlowych, statkach powietrznych i platformach wiertniczych.  Ograniczenia handlowe z powodu pandemii
Obecnie, w związku z epidemią, w sklepach i galeriach handlowych obowiązuje limit osób. Według wytycznych w przypadku
obiektów o powierzchni przeznaczonej do sprzedaży lub świadczenia usług nie większej niż 100 metrów kwadratowych jest to
maksymalnie 1 osoba na 10 metrów kwadratowych. W przypadku obiektów o powierzchni powyżej 100 metrów kwadratowych -
maksymalnie 1 osoba na 15 metrów kwadratowych.  W obiektach handlowych trzeba nosić rękawiczki lub dezynfekować ręce
oraz zakrywać usta i nos.  Autor:kris/dap  Źródło: TVN24 Biznes, PAP