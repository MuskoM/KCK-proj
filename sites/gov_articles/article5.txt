Tragiczny finał imprezy sylwestrowej. Nie żyje 23-latek ugodzony nożem
Jak podała policja, 26-letni mieszkaniec Ząbek jest podejrzewany o ugodzenie nożem 23-latka, z którym wdał się w
sprzeczkę w noc sylwestrową. Mężczyzna usłyszał zarzut zabójstwa. Grozi mu dożywocie.  1 stycznia w godzinach porannych
policjanci z Ząbek zostali powiadomieni telefonicznie, że na klatce schodowej jednego z budynków leży nieprzytomny
mężczyzna z raną klatki piersiowej. Po chwili na miejscu zjawili się funkcjonariusze i ratownicy medyczni, którzy
przetransportowali rannego do szpitala. Tam, pomimo wysiłków lekarzy, ranny zmarł.  - Zebrane na miejscu przez
policjantów ślady wskazywały, że mogło dojść do przestępstwa. Funkcjonariusze od razu przystąpili do działań. Zebrane
przez nich informacje wskazywały, że zmarły 23-latek, uczestnicząc wcześniej w imprezie sylwestrowej w jednym z
mieszkań, wdał się na balkonie w sprzeczkę słowną z lokatorem z innego mieszkania - poinformował we wtorek Tomasz Sitek
z Komendy Powiatowej Policji w Wołominie.  Podejrzanemu grozi dożywocie  Dodał, że jak wynika z ustaleń śledczych, w
pewnym momencie 23-latek opuścił imprezę, zszedł piętro niżej, gdzie najprawdopodobniej doszło do kolejnej wymiany zdań
pomiędzy nim a 26-latkiem. - Wówczas na klatce schodowej 26-latek ugodził nożem 23-latka. Napastnik po tym zdarzeniu
wrócił do mieszkania, w którym przebywał. Rannego mężczyznę znalazł inny uczestnik imprezy sylwestrowej, który wezwał
pomoc - wyjaśnił Tomasz Sitek.  Funkcjonariusze z komisariatu w Ząbkach oraz wołomińskiej komendy zatrzymali łącznie 11
osób, w tym 26-latka podejrzanego o zabójstwo 23-latka. Wszystkie osoby zostały umieszczone w policyjnej celi.  -
Badanie stanu trzeźwości 26-latka wykazało blisko dwa promile alkoholu w jego organizmie. Mężczyzna został przesłuchany,
złożył też swoje wyjaśnienia - przekazał policjant.  Prokurator przedstawił mu zarzut zabójstwa, a sąd przychylił się do
wniosku prokuratora, stosując wobec 26-latka tymczasowy aresztowania na okres trzech miesięcy. Mężczyźnie grozi kara
dożywotniego więzienia. Pozostałe zatrzymane osoby po przesłuchaniu zostały zwolnione.  Policja zatrzymała osiem osób w
sprawie zabójstwa starszego małżeństwa KSP  Autor:dg  Źródło: PAP