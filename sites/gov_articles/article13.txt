Rektor WUM pisze o potrzebie sprostowania, Krystyna Janda wydaje oświadczenie
Rektor Warszawskiego Uniwersytetu Medycznego profesor Zbigniew Gaciong opublikował apel o sprostowanie "nieprawdziwych
informacji" w związku z wypowiedzią Krystyny Jandy. Aktorka została zaszczepiona w placówce WUM poza kolejnością. W
TVN24 mówiła, że podawała Gaciongowi listę "kolegów, którzy zgodzili się być ambasadorami szczepień". Następnego dnia
Janda sprostowała swoją wypowiedź, przepraszając rektora WUM "za nieprecyzyjną wypowiedź, którą wprowadziła w błąd
opinię publiczną".  W poniedziałkowych "Faktach po Faktach" aktorka Krystyna Janda opowiadała o procesie szczepień osób
poza kolejką w placówce Warszawskiego Uniwersytetu Medycznego. - Najpierw z nami rozmawiano na temat promocji szczepień
i myśmy, wielu aktorów seniorów zgodziło się na tę promocję - wyjaśniała. Pytana, z kim aktorzy rozmawiali na ten temat,
odpowiedziała, że "rozmawiał ktoś z uniwersytetu". Dopytywana, czy to był rektor WUM, opowiedziała, że podała
"konkretnie profesorowi Gaciongowi listę kolegów, którzy zgodzili się być ambasadorami szczepień".