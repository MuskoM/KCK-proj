Nie będzie tradycyjnego Orszaku Trzech Króli. Świąteczny rozkład jazdy w komunikacji
Orszak Trzech Króli będzie miał w tym roku symboliczną formułę. Z powodu pandemii 6 stycznia nie odbędą się tradycyjne
uliczne jasełka, które gromadziły tłum mieszkańców stolicy. Tego dnia w komunikacji miejskiej będą obowiązywały
świąteczne rozkłady jazdy.  Tegoroczny Orszak Trzech Króli w Warszawie odbędzie się w formie symbolicznej. - Nie chcąc
tworzyć zgromadzenia nie zostaną zbudowane sceny, nie zostaną rozdane korony i śpiewniki. Orszak rozpocznie kardynał
Kazimierz Nycz modlitwą Anioł Pański na pustym Placu Zamkowym. Następnie Trzej Królowie wsiądą do królewskiego pojazdu i
wyruszą w stronę Placu Piłsudskiego, aby pokłonić się Jezusowi w symbolicznej szopce. Cały scenariusz opiera się na
tekstach polskich kolęd - wyjaśnił Piotr Giertych, przewodniczący fundacji Orszak Trzech Króli. Dodał, że całe
wydarzenie będzie można śledzić na stronie internetowej fundacji, która będzie transmitować je na żywo.  Giertych
zapowiedział, że z powodu pandemii nie będzie dużych wydarzeń, ale więcej mniejszych w całym kraju. - Nasze materiały
rozesłaliśmy do 2,5 tys. miejsc w Polsce, by pomóc zorganizować kolędowanie - zaznaczył.  Orszak Trzech Króli, choć
symbolicznie, odbędzie się w stolicy po raz 13. Hasłem tegorocznego wydarzenia są słowa z jednej z Pieśni Jana
Kochanowskiego: "Panu dzięki oddawajmy". Inicjatywa zorganizowania ulicznych jasełek powstała w 2009 roku w szkole
"Żagle" prowadzonej przez Stowarzyszenie "Sternik". Wtedy z placu Zamkowego na Nowe Miasto pod niepisanym hasłem
"Kolędujemy" wyruszył pierwszy taki orszak.  Świąteczny rozkład jazdy  Zarząd Transportu Miejskiego poinformował, że 6
stycznia należy spodziewać się zmian w komunikacji miejskiej. Autobusy będą kursowały według świątecznego rozkładu
jazdy. Dotyczy to także linii lokalnych "L".  Tego dnia zawieszone zostanie kursowanie linii: 102, 107, 109, 117, 118,
121, 126, 129, 139, 156, 182, 187, 188, 192, 193, 195, 196, 200, 201, 204, 206, 219, 220, 249, 256, 262, 269, 284, 501,
527. Natomiast dla linii: 106, 108, 111, 112, 114, 122, 133, 136, 138, 141, 149, 152, 153, 165, 170, 172, 180, 189, 194,
212, 218, 255, 512, 519, 522 wprowadzony zostanie specjalny rozkład jazdy.  ZTM podał także, że autobusy 131 będą
jeździć na trasie Dw. Centralny - Sadyba, bez kursów do pętli Wilanów, 164 zostanie wycofanie z odcinka EC Siekierki -
Wilanów i będzie jeździć jedynie na trasie Wilanów - Kępa Zawadowska. Linia 177 zostanie wydłużona do pętli P+R Al.
Krakowska za zawieszoną linię 220, niektóre kursy linii 228 zostaną skierowanie przez przystanek "Wagonownia" za
zawieszoną linię 206, natomiast część autobusów linii 251 pojedzie przez "Ogród Botaniczny" za zawieszoną linię 139.
Zawieszone będą też dojazdy linii 735 do przystanku "Kupiecka".  W nocy z 5 na 6 stycznia linie nocne kursują według
weekendowych rozkładów jazdy, jedynie linie N50, N56 i N58 według niedzielnego. Natomiast w nocy z 6 na 7 stycznia
autobusy pojadą według niedzielnego rozkładu.  W Trzech Króli tramwaje będą kursować według świątecznego rozkładu jazdy.
Zawieszone będą kursy linii: 11, 13, 14, 18, 25, 28, 31, a według specjalnych rozkładów pojadą linie: 1, 2, 9, 17, 22,
33.  Świąteczny rozkład jazdy będzie także obowiązywał w metrze. Na pierwszej linii w godzinach 6-23 pociągi będą
jeździć co około 6-7 minut, a po godzinie 23 co 10 minut. Natomiast cały dzień składy podziemnej kolejki kursujące na
drugiej linii metra będą jeździć co około 10 min.  Pociągi Szybkiej Kolei Miejskiej będą jeździć według świątecznego
rozkładu jazdy.  Orszak Trzech Króli 2020 Orszak wyruszył z placu Zamkowego Mateusz Szmelter / tvnwarszawa.pl wideo 2 /
3 Orszak wyruszył z placu Zamkowego Mateusz Szmelter / tvnwarszawa.pl Prezydent Andrzej Duda przemawiał na placu
Piłsudskiego TVN24 Orszak Trzech Króli w Warszawie TVN24  Autor:kk  Źródło: PAP