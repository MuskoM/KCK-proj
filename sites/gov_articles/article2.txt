Skargi ratowników na nową stację wyczekiwania. "Chcielibyśmy przynajmniej, żeby było ciepło"
Na Jazdowie powstała nowa stacja wyczekiwania dla zespołów ratownictwa medycznego. - Nie oczekujemy luksusów, ale zdarza
się, że spędzamy w pracy nawet 36 godzin, więc chcielibyśmy, żeby w pomieszczeniach było ciepło - powiedział nam
anonimowo jeden z ratowników. Do sprawy odniósł się przedstawiciel stołecznego pogotowia.  Stacje wyczekiwania pełnią
dla ratowników medycznych rolę miejsca, gdzie oczekują na kolejne wezwania - tam mają dostęp do sanitariatów, kuchenki,
krzeseł, łóżek polowych czy medykamentów. Nowa stacja powstała przy ulicy Jazdów 5 w budynku dawnego szpitala, który
obecnie pełni funkcję przychodni. - Z moich informacji wynika, że ta stacja miała działać od 1 stycznia, po to, aby
obsługiwać wezwania z Solca, Czerniakowa i nowych osiedli z okolic Bartyckiej, ponieważ karetce zbyt dużo czasu zajmował
dojazd z ulicy Poznańskiej (innej stacji, która obsługuje rejon Śródmieścia - red.) - wyjaśnił reporter tvnwarszawa.pl
Artur Węgrzynowicz.  Z jego rozmów z ratownikami wynikało, że panują tam "fatalne warunki socjalne". - Otrzymałem
informację, że budynek jest ogrzewany tylko do godziny 15, kiedy działa przychodnia, natomiast później, podobnie jak w
weekendy i święta, już nie. Słyszałem o przypadkach, że ratownicy jeździli więc na Jazdów jedynie, aby zalogować się do
systemu, bo tego wymaga procedura. Potem wracają na Poznańską - dowiedział się nasz reporter.  - Nie oczekujemy
luksusów, ale zdarza się, że spędzamy w pracy 24 albo nawet 36 godzin w trakcie jednego dyżuru, bo nie ma ludzi do
pracy, a wynagrodzenia są niskie i trzeba pracować dużo. Chcielibyśmy więc przynajmniej, żeby w pomieszczeniach, w
których spędzamy tyle czasu, było ciepło - mówi nam anonimowo jeden z ratowników.  "Stacja Jazdów funkcjonuje
prawidłowo"  O sprawę zapytaliśmy rzecznika stołecznego pogotowia Piotra Owczarskiego. Twierdzi, że nie ma mowy o
fatalnych warunkach, a informacje o tym, że zespół odmówił tam pracy, są nieprawdziwe. - Stacja Jazdów funkcjonuje
prawidłowo. Od dnia jej uruchomienia, czyli od 1 stycznia, do działu administracyjnego Meditrans nie wpłynęło żadne
zgłoszenie - ani od kierownika stacji, ani również od pracowników stacji, że są jakieś problemy z ogrzewaniem -
stwierdził Owczarski. Jednak zastrzegł, że po mailu od naszej redakcji, dyrekcja zgłosiła sprawę do właściciela budynku,
który zobowiązał się sprawdzić ustawienia pieca oraz temperaturę w grzejnikach we wszystkich pomieszczeniach.  Rzecznik
zaznaczył też, że Meditrans dysponuje w rejonie Warszawy 37 stacjami wyczekiwania, jednak większość z nich nie jest
własnością pogotowia, lecz samorządów i innych podmiotów. - Zdajemy sobie sprawę z tego, że sprawny system Państwowego
Ratownictwa Medycznego możliwy jest po spełnieniu takich warunków jak odpowiednie stanowiska wyczekiwania, najnowszej
generacji ambulanse wyposażone w najwyższej klasy sprzęt medyczny, czy certyfikaty ISO. Determinuje nas jednak budżet,
który został obcięty przez Narodowy Fundusz Zdrowia o 8 procent. Mamy coraz mniej środków, za to coraz więcej wydatków i
to nas martwi, bo zapewnianie najwyższych standardów pracy staje się coraz trudniejsze - zauważył Owczarski.  "Wydaje
się, że problemy zostały rozwiązane"  Poprosiliśmy Meditrans o możliwość objerzenia stacji na żywo. Udaliśmy się tam we
wtorek. Naszego reportera oprowadzał po tych pomieszczeniach dyrektor warszawskiego pogotowia Karol Bielski. Problemy,
które sygnalizowali nam ratownicy, wyglądały na rozwiązane. - W pomieszczeniach ustawione były cztery elektryczne
grzejniki, więc widać, że jednak problem ogrzewania w tym miejscu występuje, by gdyby było inaczej to nie musieliby
dogrzewać prądem. Wiem, że ratownicy zgłaszali też problem braku stacji łączności i miejsca do dezynfekcji rąk, jednak
wydaje się, że te problemy zostały już też rozwiązane - relacjonował Węgrzynowicz.  Stwierdził, że na stacji brakuje
magazynu sprzętu i leków, a także miejsca do utylizacji odpadów medycznych, więc zespoły medyczne, które chcą z nich
skorzystać, wciąż muszą jeździć na Poznańską. - Dyrektor pogotowia przekonywał jednak, że Meditrans jest na etapie
negocjacji o udostępnienie kolejnego pomieszczenia i brakujące elementy niedługo się pojawią - przekazał nasz reporter.
Nowa stacja wyczekiwania na Jazdowie Nowa stacja wyczekiwania na Jazdowie | Artur Węgrzynowicz / tvnwarszawa.pl
20210105_140605_LLS Nowa stacja wyczekiwania na Jazdowie | Artur Węgrzynowicz / tvnwarszawa.pl 20210105_140434_LLS
20210105_140449_LLS 20210105_142856_LLS 20210105_142803_LLS  Autor:mp/ran  Źródło: tvnwarszawa.pl