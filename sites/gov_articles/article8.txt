Stołeczni ratownicy wciąż nie dostali dodatków covidowych do pensji. "Irytacja jest ogromna"
Ratownicy pogotowia nie otrzymali jeszcze dodatków covidowych za pracę w listopadzie i grudniu. Medycy są mocno
zaniepokojeni tą sytuacją, bo mieli otrzymać pieniądze przed świętami. Mazowiecki Narodowy Fundusz Zdrowia wyjaśnia, że
dokumenty medyków dotarły do nich z Meditransu 23 grudnia, jednak wymagały uzupełnienia, stąd opóźnienie w wypłatach.
Za poleceniem ministra zdrowia Narodowy Fundusz Zdrowia przyznaje grupie medyków wynagrodzenie za pracę w związku ze
zwalczeniem epidemii. Najpierw otrzymały je osoby zatrudnione w szpitalach II i III poziomu zabezpieczenia covidowego,
natomiast od 1 listopada dodatkowe wynagrodzenie przysługuje także między innymi osobom pracującym w ratownictwie
medycznym. Dokładnie chodzi o dodatkowe 100 procent do wynagrodzenia.  Reporter tvnwarszawa.pl Artur Węgrzynowicz
sygnalizuje jednak, że w stołecznym pogotowiu ratunkowym jest problem z wypłatą dodatków covidowych - ratownicy czekają
na pieniądze od listopada. - Pogotowie nadal nie wypłaciło ratownikom 100 procent ekstra wynagrodzenia w ramach dodatku
covidowego za listopad i grudzień. Najpierw informowano ich, że pieniądze zostaną przelane przed świętami, potem, że
przed Nowym Rokiem. Ratownicy wystawili faktury, muszą od nich odprowadzić podatek, a pieniędzy jak nie było, tak nie
ma. Termin upłynął 31 grudnia - opisywał nasz reporter.  - Irytacja wśród ratowników jest naprawdę duża. Są zrezygnowani
tą sytuacją, tym bardziej, że liczyli na pieniądze przed świętami - dodał Węgrzynowicz. Według jego nieoficjalnych
informacji pieniądze nie zostały wypłacone na czas z powodu niedopełnienia formalności Meditransu z Narodowym Funduszem
Zdrowia.  Stołeczni ratownicy wciąż nie otrzymali dodatków covidowych (zdj. ilustracyjne) Artur Węgrzynowicz /
tvnwarszawa.pl  "Po zaksięgowaniu środków natychmiast uruchomimy wypłaty"  Na to, że pieniądze wypłacane w ramach
dodatku covidowego płyną bezpośrednio z NFZ, zwraca nam uwagę rzecznik warszawskiego pogotowia Piotr Owczarski. -
Wypłata dodatkowych środków finansowych medykom na podstawie odrębnej umowy z NFZ wymaga uruchomienia dodatkowych
środków na ten cel, którymi dysponuje wyłącznie Narodowy Fundusz Zdrowia. To ta instytucja finansuje naszą działalność -
zaznaczył Owczarski i dodał, że Meditrans dysponuje budżetem, który jest bardzo szczegółowo rozplanowany: - Dyrekcja nie
ma możliwości dowolnego przesuwania środków. Nie dysponujemy też środkami na pokrycie dodatkowych zobowiązań.  Meditrans
deklaruje jednak, że problem został już rozwiązany i medycy powinni spodziewać się pieniędzy w najbliższych dniach. -
Dopiero dzisiaj, to jest 4 stycznia 2021 roku, Narodowy Fundusz Zdrowia wyraził zgodę na wystawienie faktury na dodatki
covidowe dla ratowników medycznych. Z deklaracji NFZ wynika, że przekazanie środków na ich wypłatę nastąpi w ciągu
trzech dni. Oznacza to, że najpóźniej 7 stycznia środki powinny wpłynąć na konto Meditrans - przekazał Owczarski.  NFZ
nie przelewa jednak pieniędzy bezpośrednio na konto ratowników, lecz do Meditransu. - Po zaksięgowaniu środków
natychmiast uruchomimy wypłaty. Nasz dział zajmujący się wypłatą środków jest postawiony w stan najwyższej gotowości, by
operacja ta została przeprowadzona bez zbędnej zwłoki - podkreślił Owczarski.  Dokumenty wymagały uzupełnienia  Pytania
w tej sprawie wysłaliśmy w poniedziałek również do rzecznika mazowieckiego NFZ Andrzeja Troszyńskiego. Odpowiedź
dostaliśmy we wtorek rano. Jak wyjaśnił nam Troszyński, dokumenty dotyczące osób, które kwalifikują się do otrzymania
dodatków, NFZ otrzymał 23 grudnia, jednak część z nich wymagała uzupełnienia, stąd opóźnienie w wypłacie.  - 23 grudnia
otrzymaliśmy z Meditransu wykaz około 700 osób wraz z oświadczeniami. Po zweryfikowaniu poprosiliśmy o uzupełnienie
oświadczeń, które (uzupełnione) otrzymaliśmy 31 grudnia. W chwili obecnej czekamy na fakturę, na podstawie której
będziemy mogli niezwłocznie zrealizować należności - podsumował Troszyński.  Autor:mp  Źródło: tvnwarszawa.pl