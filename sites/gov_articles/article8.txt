Pierwsza taka niedziela od ponad trzech miesięcy
Niedziela 6 grudnia jest pierwszą od ponad trzech miesięcy, w której nie obowiązuje zakaz handlu. To efekt nowelizacji
ustawy, która wprowadziła zmiany w kalendarzu handlowym. Dodatkowa niedziela ma przyczynić się do zmniejszenia liczby
klientów jednocześnie robiących zakupy w okresie przedświątecznym.  Ustawa o ograniczeniu handlu w niedziele i święta
obowiązuje od 1 marca 2018 roku. Zgodnie z nią w niedzielę 6 grudnia większe sklepy miały być zamknięte. Ostatecznie
rząd zdecydował się jednak na poluzowanie obostrzeń.  To pierwsza niedziela handlowa od 30 sierpnia tego roku.
Niedziela handlowa 6 grudnia  Zapis o dodatkowej niedzieli handlowej znalazł się w noweli ustawy o szczególnych
rozwiązaniach związanych z zapobieganiem, przeciwdziałaniem i zwalczaniem COVID-19, którą w czwartek podpisał prezydent
Andrzej Duda.  Jak podkreślano w uzasadnieniu do zmiany, "okres przedświąteczny, zwłaszcza przed Świętami Bożego
Narodzenia, jest okresem, w którym liczba klientów dokonujących zakupów jest znaczna". "Aby rozłożyć ten proces w
czasie, a tym samym zmniejszyć liczbę klientów robiących zakupy w tym samym czasie, zasadne jest wprowadzenie dodatkowej
niedzieli handlowej w dniu 6 grudnia 2020 r." - wyjaśniono. Dodano, że z jednej strony umożliwi to zachowanie ograniczeń
sanitarnych w związku z trwającą epidemią, a z drugiej będzie miało pozytywny wpływ na przedsiębiorców, przyczyniając
się do poprawy ich sytuacji finansowej.  Zgodnie obowiązującymi przepisami o ograniczeniu handlu w niedziele, zakaz
handlu nie będzie obowiązywał też w dwie kolejne niedziele poprzedzające Boże Narodzenie: 13 i 20 grudnia.  W ostatnim
miesiącu 2020 roku tylko w niedzielę 27 grudnia będzie obowiązywał zakaz handlu. Tego dnia otwarte będą mogły być tylko
placówki, w których za ladą staną ich właściciele.  PAP/Adam Ziemienowicz  Ograniczenia handlowe  Zgodnie z wytycznymi,
w sklepach i galeriach handlowych obowiązuje limit osób. W przypadku obiektów o powierzchni przeznaczonej w celu
sprzedaży lub świadczenia usług nie większej niż 100 metrów kwadratowych jest to maksymalnie 1 osoba na 10 metrów
kwadratowych. W przypadku obiektów o powierzchni powyżej 100 metrów kwadratowych - maksymalnie 1 osoba na 15 metrów
kwadratowych.  W obiektach handlowych obowiązkowe jest również noszenie rękawiczek lub dezynfekcja rąk oraz zakrywanie
ust i nosa.  Autor:mb/ToL  Źródło: TVN24 Biznes, PAP