Młodzi "najbardziej niechętni wobec szczepień". Były szef GIS o mediach społecznościowych
Przeprowadzenie kampanii informacyjnej na temat szczepień jest rzeczą konieczną. Musi do społeczeństwa docierać rzetelna
wiedza i to wszystkimi kanałami – powiedział we "Wstajesz i wiesz" generał Andrzej Trybusz, były główny inspektor
sanitarny. Jego zdaniem akcja taka powinna być obecna w mediach społecznościowych, skąd młodzi ludzie głównie czerpią
informacje.  Premier Mateusz Morawiecki przedstawił w środę cztery etapy procesu szczepienia na COVID-19. Jest to:
rejestracja przez internet albo metodami tradycyjnymi; zgłoszenie do punktu szczepień; pierwsze szczepienia i obserwacja
po szczepieniu; po 21 dniach powtórzenie szczepienia, ale już bez rejestracji. Szef rządu przekazał, że "szczepionka
będzie darmowa dla wszystkich tych, którzy będą chcieli, będzie też dobrowolna". Dodał, że "mniej więcej za dwa miesiące
będziemy mogli przeprowadzić szczepienia". Jak powiedział, pierwszymi szczepionym grupami będą: pracownicy ochrony
zdrowia, mieszkańcy domów pomocy społecznej i pacjenci zakładów opiekuńczo-leczniczych, osoby powyżej 60. roku życia i
służby pracujące przy COVID-19 (policja, wojsko).  Tymczasem z listopadowego sondażu przeprowadzonego dla Dziennika
Gazety Prawnej i RMF wynika, że 50,2 procent Polaków nie chce się zaszczepić przeciwko COVID-19. Chęć wzięcia udziału w
szczepieniach wyraziło 46,1 procent respondentów.  Premier: proces szczepień będzie zorganizowany w prosty sposób -
rejestracja online lub tradycyjnie TVN24  "Grupa osób młodych jest najliczniejszą, która wykazuje dezaprobatę"  O
kwestię zaufania do szczepień w Polsce pytany był we "Wstajesz i wiesz" generał Andrzej Trybusz, były główny inspektor
sanitarny. - Przeprowadzenie kampanii informacyjnej jest rzeczą konieczną. Ta kampania powinna być i merytorycznie i
komunikacyjnie dobrze przemyślania. Muszą w niej brać udział specjaliści. Musi do społeczeństwa docierać rzetelna wiedza
i to wszystkimi kanałami – powiedział.  Jego zdaniem kampania, aby dotarła do osób młodych i przekonała ich do potrzeby
szczepień, musi być prowadzona w mediach społecznościowych. – Grupa osób młodych jest najliczniejszą grupą, która
wykazuje dezaprobatę dla szczepień. A to jest grupa, która informacje czerpie głównie z mediów społecznościowych –
zwrócił uwagę.  - Przy tej szczepionce, czy to Pfizera, czy Moderny trzeba zwracać uwagę, że żaden etap badań
klinicznych nie został pominięty. To wszystko odbywało się zgodnie z zasadami dobrej praktyki klinicznej, z przepisami
międzynarodowymi – tłumaczył generał Trybusz.  Jak dodał, "oszczędności czasowe wynikały głównie z lepszej organizacji
tych badań, zazębiania się kolejnych faz, ze skracania procedur administracyjnych". – Instytucje traktują ten produkt
absolutnie priorytetowo, więc to nie jest szczepionka, która ustawia się w kolejce do rozpatrzenia wraz z innymi lekami
– mówił gość TVN24.  Zapewnił, że sam również zamierza poddać się szczepieniu i będzie do tego namawiał swoich bliskich.
Proces szczepień na koronawirusa w Polsce PAP/Maciej Zieliński  "Od liczby konferencji prasowych nie zależało
rozwiązanie żadnego istotnego problemu"  Były szef GIS był także pytany o rządowy plan szczepień na COVID-19. - W tej
chwili jesteśmy na dość niedookreślonym etapie. Słyszeliśmy, że rząd przedstawi strategię szczepień. Do tej pory tej
strategii nie przedstawiono. Odbyły się konferencje prasowe, na których mówiono o pewnych wybranych elementach czegoś,
co może w końcu złoży się w strategię – zwrócił uwagę.  - Dobrze by było, żebyśmy poznali strategię rozumianą jako
ogólny plan działań, jakie zostaną podjęte, żeby uzyskać cel, jakim jest jak najwyższe wyszczepienie populacji.
Wszystkie sprawy natury wykonawczej powinny być pochodną tej strategii. Dzisiaj trudno jest przesądzać, na ile się ta
operacja powiedzie – powiedział.  Zwrócił uwagę, że "od liczby konferencji prasowych nie zależało rozwiązanie żadnego
istotnego problemu". - Trzeba się ze społeczeństwem komunikować, ale żeby był to przekaz spójny, jednoznaczny, żeby
opinia publiczna wiedziała, że jest to przemyślane, skalkulowane, oparte o realia – wskazał.  Premier: szczepionka
będzie dobrowolna i darmowa dla wszystkich, którzy będą chcieli się zaszczepić TVN24  "Należy przyjąć, że te wszystkie
obostrzenia przynoszą efekty"  Andrzej Trybusz pytany był także o przebieg pandemii w Polsce. - Jeżeli porównamy dane
tygodniowe - bo to w tym przedziale czasowym można porównań dokonywać - do danych z poprzedniego tygodnia, to
obserwujemy spadek liczby stwierdzanych zakażeń – powiedział, zwracając jednak uwagę na mniejszą liczbę wykonywanych
testów.  - Przesilenie czy szczyt zachorowań mamy za sobą. Nie jest to oczywiście powód do nadmiernego optymizmu, ale
cieszy, że ta liczba zachorowań ma tendencję spadkową – dodał.  Zwrócił uwagę, że "mamy w tej chwili zdecydowanie
większą liczbę osób, które wyzdrowiały niż osób, które są aktualnie chore". Wskazał także na mniejszą liczbę zajętych
tak zwanych łóżek COVID-owych oraz malejąca liczbę pacjentów leczonych przy użyciu respiratorów.  - Należy przyjąć, że
te wszystkie obostrzenia przynoszą efekty – powiedział gość TVN24.  Autor:ft/kab  Źródło: TVN24