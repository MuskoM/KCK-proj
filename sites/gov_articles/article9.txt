Jak zapisać się na szczepienie przeciwko COVID-19? 281 punktów w Warszawie
Rzeczniczka stołecznego ratusza Karolina Gałecka poinformowała w poniedziałek, że w Warszawie planowo ma być 281
punktów, w których będzie można zaszczepić się przeciw COVID-19. Sprawdź, jak będzie wyglądać przebieg zapisu na
szczepienie.  Na razie na rządowej mapie punktów szczepień na koronawirusa znalazły się 44 miejskie placówki. Wśród nich
m.in. Uniwersyteckie Centrum Kliniczne Warszawskiego Uniwersytetu Medycznego przy ul. Emilii Plater 21, Centralny
Szpital Kliniczny Ministerstwa Spraw Wewnętrznych I Administracji przy ul. Wołoskiej 137, Centrum Medyczne Medicenter –
Poradnia Lekarzy POZ przy ul. Wołoskiej 88, a także Centrum Medyczne Bonifratrów przy ul. Sapieżyńskiej 3.  Szczepienia
na koronawirusa w Warszawie  "Aż 44 miejskie placówki znalazły się na rządowej mapie punktów szczepień przeciw
#koronawirus. W sumie w @warszawa takich punktów będzie 281. Mapa ma być na bieżąco aktualizowana" – napisała na
Twitterze Gałecka. Pełna lista placówek, w których można się zaszczepić znajduje się na rządowej stronie internetowej.
Twitter  Mapa jest podzielona na województwa. Po kliknięciu w każde z nich pojawia się wykaz dostępnych punktów.
Narodowy Program Szczepień  Szczepienia w Polsce rozpoczęły się 27 grudnia. Zgodnie z przyjętym przez rząd Narodowym
Programem Szczepień szczepionki przeciw COVID-19 mają być darmowe, dobrowolne i dwudawkowe. Program zakłada cztery etapy
podawania preparatu. Podczas etapu zero szczepieni powinni być m.in. pracownicy sektora ochrony zdrowia (lekarze,
pielęgniarki i farmaceuci), pracownicy DPS-ów i MOPS-ów oraz personel pomocniczy i administracyjny w placówkach
medycznych, w tym w stacjach sanitarno-epidemiologicznych. Jak informował tvn24.pl, termin zapisów na szczepienia w tej
grupie został przedłużony do 14 stycznia 2021 roku. Następnie szczepionkę mają otrzymać osoby z pierwszej grupy.
Szczepienia mają objąć pensjonariuszy domów pomocy społecznej i zakładów opiekuńczo-leczniczych, osoby powyżej 60 lat (w
kolejności od najstarszych) i służby mundurowe, w tym Wojsko Polskie, a także nauczycieli.  Wnioskowała o to do resortu
zdrowia minister rodziny i polityki społecznej Marlena Maląg. Podjęła działania mające na celu włączenie do pierwszego
etapu pracowników żłobków i klubów dziecięcych, a także dziennych opiekunów.  Jak zapisać się na szczepienie?  Według
zapowiedzi przedstawicieli rządu zapisy na szczepienie dla osób spoza priorytetowych grup mają ruszyć po 15 stycznia. Od
tego dnia zacznie funkcjonować centralny system teleinformatyczny, przez który będzie można umówić się na szczepienie.
Można to zrobić m.in. za pośrednictwem bezpłatnej linii 989, poprzez swoje Internetowe Konto Pacjenta, w punktach
szczepień czy w punktach POZ.  Według rządowego programu szczepień proces będzie opierać się na zaproszeniach (dokument
e-skierowania) ważnych przez 60 dni od dnia wystawienia.  Zaproszenia mają być generowane automatycznie w systemie, w
transzach zgodnych z kolejnością szczepień. Ponadto lekarze będą mogli wystawić pacjentowi indywidualne e-skierowanie
(na przykład dla osoby niemającej numeru PESEL lub dla osoby, która nie mogła poddać się szczepieniu w okresie ważności
pierwszego e-skierowania).  Umówienie się na szczepienie nie będzie wymagało podania numeru e-skierowania, ponieważ
wystarczające będzie podanie swoich danych osobowych. Po dokonaniu rezerwacji wizyty pacjent otrzyma wiadomość SMS z
informacją o wybranym miejscu i terminie szczepienia, ponowny SMS będzie przekazywany dzień przed wizytą. Pacjent będzie
od razu umawiany na dwie wizyty i także przed drugą dawką szczepionki otrzyma powiadomienie SMS-em.  Udogodnienia dla
zaszczepionych  Pacjent, po zgłoszeniu się do wyznaczonego punktu szczepień, zostanie zbadany przez lekarza. Specjalista
przeprowadzi z pacjentem wywiad na temat stanu jego zdrowia. Pacjent wypełni też ankietę. Szczegóły badania zostaną
wpisane do dokumentacji medycznej. Jeśli lekarz uzna, że nie ma żadnych przeciwskazań, to pacjent zostanie zaszczepiony.
Po szczepieniu będzie musiał odczekać 15-30 minut, by upewnić się, że nie wystąpiła żadna gwałtowana reakcja organizmu.
Dla osób, które samodzielnie nie będą mogły dotrzeć do punktu szczepień, dostępny ma być mobilny zespół szczepiący.
Informacja o wykonanym szczepieniu wprowadzona będzie do e-Kart Szczepień w systemie P1. Równocześnie pacjent dostanie
zaświadczenie o szczepieniu, które da mu pewne udogodnienia np. zwolnienie z kwarantanny czy nieuwzględnianie go w
określonym limicie osób dotyczącym spotkań. Dodatkowo otrzyma kod QR, który pozwoli szybko potwierdzić odbyte
szczepienie.  Autor:katke  Źródło: PAP, TVN24