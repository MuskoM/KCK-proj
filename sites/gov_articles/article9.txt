Sutkowski: musimy przekonać Polaków do szczepień, inaczej cały projekt okaże się niepotrzebny
Moim skromnym zdaniem wcale nie będzie takiego boomu. 50 procent Polaków wcale nie chce się szczepić i powiedziało "nie,
bo nie" - mówił w poranku "Wstajesz i weekend" doktor Michał Sutkowski, prezes Warszawskich Lekarzy Rodzinnych. Jak
dodał, "mamy do wykonania ogromną kampanię społeczną z fachowcami, żeby przekonać do szczepień Polaków przeciw
COVID-19". - Najważniejszą szczepionką jest edukacja i odpowiedzialność - stwierdził.  Szef KPRM Michał Dworczyk
poinformował w piątek, że od tego dnia mogą się zgłaszać podmioty lecznicze, które chcą brać udział w narodowym
programie szczepień przeciw wirusowi SARS-CoV-2. Jak dodał, zgłoszenia można składać za pośrednictwem strony
internetowej: formularze.ezdrowie.gov.pl, którą prowadzi Narodowy Fundusz Zdrowia.  Prezes NFZ wydał ogłoszenie, w
którym przekazał szczegóły dotyczące programu szczepień. W poranku "Wstajesz i weekend" odniósł się do niego doktor
Michał Sutkowski, prezes Warszawskich Lekarzy Rodzinnych. - My wydaliśmy wczoraj oświadczenie jako Kolegium Lekarzy
Rodzinnych, że to jest projekt z nami niekonsultowany. Wydaje nam się on zdecydowanie mało realny - powiedział.  Jak
ocenił, "praktyka lekarza rodzinnego powinna szczepić 180 osób tygodniowo, czyli 720 miesięcznie". - Powinny być dwa
zespoły, jeden zespół do stacjonarnego szczepienia, składającego się z lekarza, pielęgniarki, a drugi wyjazdowy -
wskazał.  Doktor powiedział, że "te praktyki lekarzy rodzinnych poza dużymi miastami to małe praktyki, gdzie jest
pojedynczy lekarz". - On nie jest w stanie się podwoić ani potroić, bo jeszcze powinien spełniać swoje zadania wobec
pacjentów niecovidowych, innych, których ma w tym czasie leczyć - mówił Sutkowski.  Doktor Michał Sutkowski był gościem
niedzielnego poranka "Wstajesz i weekend" w TVN24 TVN24  - To jest już bardzo nierealne - dodał.  "Sądzę, że
przestrzeliwujemy bardzo, jeśli chodzi o te prognozy"  - Jeżeli przemnożymy te liczby przez osiem tysięcy placówek, to
wychodzi nam, że mamy zaszczepić miesięcznie 5 760 000 obywateli, więc to nie jest milion. Ja sądzę, że
przestrzeliwujemy bardzo, jeśli chodzi o te prognozy - zauważył doktor Sutkowski.  Na piątkowej konferencji minister
zdrowia Adam Niedzielski mówił, że "jeżeli wyszczepienie dwoma dawkami oznacza konieczność powtórzenia tego zabiegu 3 do
4 czterech tygodni po pierwszej dawce, to można przyjąć, przy takim tempie, że będziemy szczepili milion osób
miesięcznie, co wydaje się też optymistycznym na początku założeniem, że pewnie gdzieś w okolicach wakacji będziemy
mieli coraz bardziej komfortową sytuację".  Dr Sutkowski: sądzę, że przestrzeliwujemy bardzo, jeśli chodzi o te prognozy
TVN24  - Moim skromnym zdaniem wcale nie będzie takiego boomu. 50 procent Polaków wcale nie chce się szczepić i
powiedziało "nie, bo nie". Następne dwadzieścia kilka procent mówi, że "raczej nie" - wskazał gość TVN24. - Chętnych
albo zdecydowanych jest około 20-30 procent, więc mamy do wykonania ogromną kampanię społeczną z fachowcami, żeby
przekonać do szczepień Polaków przeciw COVID-19, wyjaśnić wszystkie wątpliwości, rozwiać i opowiedzieć tę historię w
sposób, w który to Polacy by zadecydowali, jak to robić - mówił Sutkowski.  "Najważniejszą szczepionką jest edukacja i
odpowiedzialność"  Michał Sutkowski ocenił, że "my nie przerobiliśmy lekcji edukacyjnych dotyczących zdrowia". - To
równoległe powinniśmy też czynić, bo będziemy mieli za chwilę inne problemy, pandemię innych schorzeń, oby nie, ale
pewnie tak będzie, (...) i powinniśmy mieć wiedzę na ten temat - stwierdził.  Doktor dodał, że "ten kanał edukacyjny
powinien być uruchomiony już dawno". - 30 lat zaniedbań jest naprawdę potężne - powiedział.  - Nikt nas o zdrowiu nie
uczył, stąd masa wątpliwości w sprawach bardzo oczywistych i wypowiadanie się liderów opinii, liderów internetu tam,
gdzie powinni się wypowiadać fachowcy. Ja mówię zawsze: jeżeli lecisz samolotem, to musi być za sterami pilot, nie
hydraulik. I odwrotnie, jeżeli ci się zepsuje kran w łazience, to dzwonisz po hydraulika - mówił Sutkowski. - Na każde
sprawy fachowiec - dodał.  "Najważniejszą szczepionką jest edukacja i odpowiedzialność" TVN24  W opinii doktora
"najważniejszą szczepionką jest edukacja i odpowiedzialność". - Co z tego, że ta szczepionka realna będzie leżała na
stole, jeżeli my nie będziemy się chcieli zaszczepić - stwierdził.  - Obawiam się, że nie będziemy chcieli i będziemy
musieli do tego przekonywać. I ten cały wielki projekt okaże się po prostu niepotrzebny - dodał.  Autor:pp/kab  Źródło:
TVN24