Ruszyły szczepienia przeciw COVID-19. Kto otrzymał pierwszą dawkę? Jak się na nie zapiszemy?
27 grudnia szczepionka przeciw COVID-19 została podana pierwszej osobie w Polsce. Była nią naczelna pielęgniarka ze
szpitala MSWiA w Warszawie. Po niej szczepionkę przyjęły kolejne osoby w kilkudziesięciu miastach. Zapisy na szczepienia
dla osób spoza priorytetowych grup mają ruszyć 15 stycznia. Przedstawiamy najważniejsze informacje dotyczące tego, jak
będzie wyglądał przebieg zapisu do szczepień.  Szczepienia na koronawirusa ruszyły w Polsce 27 grudnia. W pierwszej
kolejności szczepione są osoby z grup priorytetowych, następnie wszyscy chętni, którzy od 15 stycznia będą mogli umawiać
się na konkretny termin poprzez między innymi infolinię 989.  Pierwszą osobą zaszczepioną w Polsce naczelna pielęgniarka
CSK MSWiA  Jako pierwsza, 27 grudnia rano, zaszczepiona została naczelna pielęgniarka Centralnego Szpitala Klinicznego
MSWiA w Warszawie Alicja Jakubowska. Zaszczepił ją dr Artur Zaczyński, dyrektor szpitala tymczasowego na Stadionie
Narodowym, będącego filią CSK MSWiA. Następnie szczepionkę przyjęło czterech innych pracowników placówki przy ulicy
Wołoskiej w Warszawie.  Pierwsza zaszczepiona w Polsce na COVID-19 osoba o tym, jak czuje się kilkanaście godzin po
zastrzyku TVN24  28 grudnia, w kolejnym transporcie do Polski dotarło 300 tysięcy dawek szczepionek, a więc szczepionki
dla 150 tysięcy osób (do zyskania odporności potrzebne są dwa szczepienia wykonane na przestrzeni trzech tygodni).  -
Przy pierwszej dostawie zaszczepimy tyle osób, ile dotarło szczepionek. Przy kolejnych dostawach szczepionki będą
dzielone na pół ze względu na to, że szczepionka jest dwudawkowa. Dzięki temu zabezpieczamy się na wypadek
niespodziewanych zdarzeń - wyjaśnił szef KPRM i pełnomocnik rządu ds. szczepień Michał Dworczyk.  W styczniu do Polski
według planów ma już trafić półtora miliona dawek. Wtedy też - 15 stycznia - rozpoczną się masowe szczepienia.  Kiedy
szczepienie "grupy pierwszej"?  28 grudnia ruszyła informacyjna kampania billboardowa dotyczącą akcji szczepień. W
ramach tego kilkaset billboardów zawiśnie w całej Polsce między innymi w Krakowie, Łodzi, Poznaniu, Szczecinie,
Trójmieście, Wrocławiu, Warszawie oraz na Śląsku.  - Stopniowo ta akcja będzie narastać tak, żeby docelowo dotrzeć do
każdego Polaka z rzetelną informacją i propozycją zaszczepienia się - przekonywał Michał Dworczyk. Szeł kancelarii
premiera mówił przy tym, że "wszystko wskazuje na to, że szczepienie grupy pierwszej rozpocznie się w drugiej połowie
stycznia".  Kampania informacyjna #SzczepimySię Adam Guz/KPRM  Minister pytany, kiedy rozpoczną się szczepienia
przedstawicieli rządu odparł, że nie stanowią oni oddzielnej kategorii. - Będą się szczepić w ramach swoich grup
wiekowych tudzież zawodowych. Niektórzy przedstawiciele rządu będą się szczepić w ramach "grupy zero" ze względu na to,
że są lekarzami - mówił. - W ramach akcji profrekwencyjnej planujemy eventy, w których osoby rozpoznawalne ze świata
polityki będą przyjmowały szczepionkę, ale w ramach swoich grup, sformułowanych w Narodowym Programie Szczepień - dodał
Dworczyk.  Co trzeba wiedzieć o szczepieniach  Do szczepienia przeciw COVID-19 kwalifikować będzie lekarz na podstawie
badania i wywiadu z pacjentem.  Szczepienia będą darmowe i dwudawkowe. Mają być dostępne dla wszystkich osób, które będą
chciały się zaszczepić.  Sam proces oparty będzie na wirtualnym skierowaniu (e-skierowanie), które ważne będzie przez 60
dni. Wygeneruje je system P1, czyli specjalna platforma, która będzie robiła to według ustalonego schematu dotyczącego
kolejności szczepień dla wyznaczonych grup, np. wiekowych czy zawodowych. E-skierowanie będzie mógł wystawić także
indywidualnie lekarz np. dla osoby, która nie posiada numeru PESEL lub tej, która z jakichś powodów nie skorzystała z
automatycznie wygenerowanego skierowania.  "Te szczepionki to idealny prezent na święta" TVN24  Pierwszymi dawkami w
szpitalach węzłowych (tzw. etap zero) zaszczepione będą osoby, które są najbardziej narażone na zakażenie, czyli
pracownicy ochrony zdrowia, pracownicy domów pomocy społecznej i pracownicy miejskich ośrodków pomocy społecznej,
personel pomocniczy i administracyjny w placówkach medycznych, w tym stacjach sanitarno-epidemiologicznych.  Następnie
do szczepień przystąpią pensjonariusze domów pomocy społecznej, zakładów opiekuńczo-leczniczych, pielęgnacyjno-
opiekuńczych i innych miejsc stacjonarnego pobytu, osoby powyżej 60 lat w kolejności od najstarszych, służby mundurowe,
w tym Wojsko Polskie oraz nauczyciele.  Termin szczepienia będzie wyznaczany przez centralny system rejestracji, który
będzie uwzględniał grafik punktów szczepień, które przystąpiły do programu.  Osoby spoza priorytetowych grup, będą mogły
rezerwować wizytę (e-Rejestracja) od 15 stycznia:  - za pośrednictwem bezpłatnej infolinii 989 - poprzez swoje
Internetowe Konto Pacjenta (na stronie pacjent.gov.pl) - poprzez elektroniczny formularz, który ma być dostępny na
stronach związanych z resortem zdrowia - u lekarza POZ, który prowadzi szczepienia.  Nie będzie wymagane e-skierowanie,
wystarczy podać dane osobowe. Po rejestracji pacjent otrzyma SMS z wiadomością o miejscu i terminie szczepienia. Będzie
umawiany od razu na dwie wizyty, a przed drugą otrzyma przypomnienie SMS.  Nie ma specjalnych zaleceń dotyczących
przygotowania do szczepień.  Rozmowa z lekarzem  Pacjent, po zgłoszeniu się do wyznaczonego punktu szczepień zostanie
zbadany przez lekarza. Specjalista przeprowadzi z pacjentem wywiad na temat stanu jego zdrowia. Pacjent wypełni też
ankietę. Szczegóły badania zostaną wpisane do dokumentacji medycznej. Jeśli lekarz uzna, że nie ma żadnych
przeciwskazań, to pacjent zostanie zaszczepiony. Po szczepieniu będzie musiał odczekać 15-30 minut, by upewnić się, że
nie wystąpiła żadna gwałtowana reakcja organizmu.  Szczepienia dostępne będą:  - stacjonarnie w placówkach podstawowej
opieki zdrowotnej (POZ) i ambulatoryjnej opiece specjalistycznej (AOS) - u lekarzy, którzy mają prywatną praktykę, a
zgłosili się do programu oraz w innych placówkach medycznych - w centrach szczepiennych w szpitalach rezerwowych.  Dla
osób, które samodzielnie nie będą mogły dotrzeć do punktu szczepień dostępny będzie mobilny zespół szczepiący. Rządowy
tzw. Narodowy Program Zdrowia zakłada, że w każdej gminie dostępny będzie punkt szczepień.  Informacja o wykonanym
szczepieniu wprowadzona będzie do e-Kart Szczepień w systemie P1.  Równocześnie pacjent dostanie zaświadczenie o
szczepieniu, które da mu pewne udogodnienia np. zwolnienie z kwarantanny czy nie uwzględnianie go w określonym limicie
osób dotyczącym spotkań. Dodatkowo otrzyma kod QR, który pozwoli szybko potwierdzić odbyte szczepienie.  Autor:momo,js,
akw/adso  Źródło: TVN24, PAP