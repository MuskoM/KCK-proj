1000 plus dla pracowników. Świąteczne dodatki w największych sieciach
Biedronka, Lidl oraz Kaufland poinformowały o świątecznych dodatkach dla pracowników. Z powodu drugiej fali koronawirusa
dodatkowe świadczenia dla pracowników przyznała również sieć Netto.  Zarząd Jeronimo Martins Polska zdecydował o
możliwości skorzystania przez pracujących na stanowiskach niemenedżerskich, z rabatu do wartości 1000 zł na zakupy w
sklepach sieci Biedronka. "W sumie z rabatów będzie mogło skorzystać 60 tys. pracowników sieci, a także szeroka grupa
osób z firm współpracujących" - czytamy w komunikacie.  Jak wyjaśniono, pracownicy otrzymają specjalnie wygenerowane
e-kody, które będą mogli zrealizować do końca stycznia 2021 roku. Przedstawiciele Jeronimo Martins Polska zapewnili, że
rabatami zostaną objęte wszystkie kategorie produktów.  Dodatki dla pracowników  Na początku listopada o bonach
świątecznych dla pracowników w formie kart przedpłaconych poinformowała również Grupa Schwarz. Jak przekazano, w tym
roku Kaufland oraz Lidl - które należą do Grupy - postanowiły zwiększyć ich wartość. W związku z tym w ręce ponad 39
tysięcy pracowników obu sieci trafią bony w kwocie do 700 zł.  Wcześniej dodatkowe świadczenia dla pracowników przyznała
również sieć Netto. Sieć handlowa podjęła decyzję o przyznaniu pracownikom sklepów oraz centrów dystrybucji dodatku
specjalnego w wysokości 500 zł.  "Świadczenie trafi do osób, które podczas drugiej fali epidemii były w pełni
dyspozycyjne i obecne w pracy. To wyraz podziękowania za codzienne zaangażowanie i wysiłek wkładany w obowiązki, w
trudnej sytuacji szczególnego narażenia na zakażenie wirusem" - mogliśmy przeczytać w komunikacie opublikowanym pod
koniec października.  PAP/Adam Ziemienowicz  Ograniczenia handlowe  Zgodnie z wytycznymi, w sklepach i galeriach
handlowych obowiązuje limit osób. W przypadku obiektów o powierzchni przeznaczonej w celu sprzedaży lub świadczenia
usług nie większej niż 100 metrów kwadratowych jest to maksymalnie 1 osoba na 10 metrów kwadratowych. W przypadku
obiektów o powierzchni powyżej 100 metrów kwadratowych - maksymalnie 1 osoba na 15 metrów kwadratowych.  W obiektach
handlowych obowiązkowe jest również noszenie rękawiczek lub dezynfekcja rąk oraz zakrywanie ust i nosa.  Autor:mb/ToL
Źródło: TVN24 Biznes