"Ze szczepieniem jest związanych bardzo wiele poglądów, niekoniecznie bazujących na wiedzy"
Osoby starsze często po prostu, najnormalniej w świecie, obawiają się szczepień. Apeluję, żeby zacząć rozmawiać w
rodzinach, ale bardzo delikatnie - powiedziała w "Faktach po Faktach" psycholożka i socjolożka doktor Joanna Heidtman.
Analityk do spraw zdrowotnych Piotr Żakowiecki z Polityki Insight ocenił, że zapowiedziana przez rząd kampania
informacyjna dotycząca szczepionki "powinna dać narzędzia" do takich rodzinnych dyskusji.  Premier Mateusz Morawiecki
przedstawił w środę cztery etapy procesu szczepienia na COVID-19. Jest to: rejestracja przez internet albo metodami
tradycyjnymi; zgłoszenie do punktu szczepień; pierwsze szczepienia i obserwacja po szczepieniu; po 21 dniach powtórzenie
szczepienia, ale już bez rejestracji. Szef rządu przekazał, że "szczepionka będzie darmowa dla wszystkich tych, którzy
będą chcieli, będzie też dobrowolna". Dodał, że "mniej więcej za dwa miesiące będziemy mogli przeprowadzić szczepienia".
Jak powiedział, pierwszymi szczepionym grupami będą: pracownicy ochrony zdrowia, mieszkańcy domów pomocy społecznej i
pacjenci zakładów opiekuńczo-leczniczych, osoby powyżej 60. roku życia i służby pracujące przy COVID-19 (policja,
wojsko).  Psycholożka: mamy dużą pracę edukacyjną do wykonania, żeby ludzie chcieli się szczepić  O szczepionkach na
COVID-19 rozmawiali w "Faktach po Faktach" analityk do spraw zdrowotnych Piotr Żakowiecki z Polityki Insight oraz doktor
Joanna Heidtman, psycholożka i socjolożka.  Heidtman zauważyła, że "ze szczepieniem (...) jest związanych bardzo wiele
poglądów, które ludzie sobie powyrabiali, niekoniecznie bazujących na wiedzy". - Więc jest masa niepokoju, masa
niepewności, jest mnóstwo mitów, które jednak stały się podglądami ludzi. Więc jeszcze mamy dużą pracę edukacyjną,
społeczną do wykonania, żeby ci ludzie chcieli się szczepić - wskazywała.  Jak przekonać osoby, które nie chcą się
zaszczepić na koronawirusa, żeby to jednak zrobiły? - Są takie grupy i takie poglądy dosyć ekstremalne, żeby nie
powiedzieć wręcz podchodzące pod jakieś spiskowe teorie, związane z przekonaniem, że szczepić się nie należy, że to jest
jakieś zło związane z koncernami, które chcą nam zrobić krzywdę i tak dalej. Tam przede wszystkim nie należy się jakoś
gwałtownie konfrontować, bo to niestety jeszcze wzbudza opór - wyjaśniała dr Heidtman.  Jak mówiła, osoby starsze
"często po prostu najnormalniej w świecie obawiają się" szczepień. - Bardzo apeluję, żeby zacząć rozmawiać w rodzinach.
Ale bardzo delikatnie, bardzo nieinwazyjnie, tłumacząc, zachęcając. Bo czas zrobi swoje dla takich osób. Ten niepokój
opadnie i w ten sposób być może będziemy mogli te osoby przygotować na to, żeby się na to (szczepienie - red.)
zdecydowały - powiedziała psycholożka.  Analityk o bezpieczeństwie szczepionek  W piątek szef kancelarii premiera Michał
Dworczyk przekazał, że 15 grudnia ruszy kampania informacyjna i profrekwencyjna dotycząca szczepionki na COVID-19. Piotr
Żakowiecki w "Faktach po Faktach" uznał, że jeśli chodzi o rodzinne rozmowy na temat szczepień, to "kampania
informacyjna, która zacznie się w połowie grudnia, powinna dać narzędzia - osobom, które są zdecydowane i stoją po
stronie, że chcą się szczepić - do takich dyskusji".  Żakowiecki: kampania informacyjna dotycząca szczepionki powinna
dać narzędzia do rodzinnych dyskusji TVN24  Gość TVN24 przypomniał, że powstaje kilka szczepionek, ale tą, która jest
zarejestrowana i niebawem będzie stosowana w Wielkiej Brytanii, jest szczepionka firm Pfizer i BioNTech. - Każda z tych
szczepionek, które będziemy mieć w arsenale, została przygotowana w bezprecedensowym tempie - przyznał analityk. -
Niemniej skala badań, które były wykonywane, pozwala z bardzo dużą pewnością mówić, że raczej bezpieczeństwo ich jest
pewne - dodał.  Żakowiecki podkreślił, że "wiemy o tym, jaki jest profil bezpieczeństwa szczepionki pfizerowskiej". - Te
odczyny poszczepienne, których można się spodziewać, są już wyliczone - zauważył. - W toku badań klinicznych, w których
brało udział kilkadziesiąt tysięcy osób, nie zanotowano bardzo poważnych odczynów poszczepiennych, a te poważniejsze
były bardzo, bardzo rzadkie - powiedział. Dodał, że "to tak, jak z każdą szczepionką".  - Jest ryzyko na przykład
wstrząsu anafilaktycznego. Natomiast też pod tym kątem zespoły, które będą wykonywały szczepienia, będą musiały być po
prostu przygotowane. To jest w wymogach, które NFZ (Narodowy Fundusz Zdrowia - red.) już sformułował - dodał.  Analityk
Piotr Żakowiecki o bezpieczeństwie szczepionek TVN24  Szczepionka Pfizer-BioNTech przeciw COVID-19 PAP/AFP  Proces
szczepień na koronawirusa w Polsce PAP/Maciej Zieliński  Autor:akr//rzw  Źródło: TVN24