Koronawirus na Mazowszu: ponad 800 zakażeń, zmarło 27 osób
W pierwszych dniach nowego roku dobowa liczba zakażeń koronawirusem na Mazowszu malała. We wtorek potwierdzono ich
jednak nieznacznie więcej niż dzień wcześniej. Po raz pierwszy od ponad tygodnia województwo mazowieckie nie jest
regionem, w którym wykryto najwięcej nowych infekcji SARS-CoV-2.  Ostatniej doby potwierdzono 7 642 nowe zakażenia
koronawirusem. Z raportu Ministerstwa Zdrowia wynika, że zmarło 341 osób, u których potwierdzono infekcję SARS-CoV-2.
Śmierć 85 osób nastąpiła z powodu COVID-19, natomiast 256 cierpiało także na choroby współistniejące. Od początku
pandemii w Polsce obecność nowego patogenu w organizmie potwierdzono u 1 330 543 osób, spośród nich 29 502 zmarło.  Po
raz pierwszy od ponad tygodnia Mazowsze nie jest pierwsze pod względem liczby nowych zakażeń SARS-CoV-2. Najwięcej
potwierdzono ich do wtorkowego poranka w województwie kujawsko-pomorskim - 913. W mazowieckim było ich 824, a trzecie z
kolei było wielkopolskie z 802 potwierdzonymi infekcjami.  Od sylwestra dobowa liczba nowych zakażeń koronawirsuem na
Mazowszu maleje. Ostatniego dnia roku było ich 1739, natomiast po 2 stycznia dobowy bilans utrzymuje się poniżej tysiąca
nowych przypadków. We wtorek jest ich o kilkadziesiąt więcej niż dzień wcześniej.  Resort zdrowia podał we wtorek w
rządowym serwisie poświęconym pandemii, że na Mazowszu zmarło 27 osób. Pięć chorowało wyłącznie na COVID-19, natomiast
22 cierpiały dodatkowo na choroby współistniejące.  Niecałe 300 infekcji w Warszawie  W stolicy ostatniej doby wykryto
286 nowych zakażeń koronawirusem. Nieznacznie więcej było ich w Poznaniu (288). O zbliżonym bilansie można także mówić w
przypadku Łodzi (265) oraz Bydgoszczy (264).  We wtorkowym raporcie dotyczącym pandemii podano, że w Warszawie zmarły
dwie osoby, u których potwierdzono infekcję SARS-CoV-2. U obu stwierdzono także choroby współistniejące. Wcześniej, w
poniedziałek oraz niedzielę nie było informacji o kolejnych zgonach osób chorujących na COVID-19.  Nie są znane
statystyki dotyczące 23 listopada - tego dnia zmienił się sposób raportowania. Wcześniej codzienne podsumowania
publikowane były na stronie Powiatowej Stacji Sanitarno-Epidemiologicznej. Od tamtej pory raporty z powiatów można
znaleźć wyłącznie w serwisie rządowym.  Autor:kk  Źródło: tvnwarszawa.pl