Jestem pracownikiem służby zdrowia – kiedy mam obowiązek poddać się kwarantannie?
Głównym celem kwarantanny jest zahamowanie rozprzestrzeniania się koronawirusa. Każda osoba, która była narażona na
kontakt z osobą chorą na COVID-19 musi poddać się obowiązkowej kwarantannie. Wyjątkiem są medycy i pozostali pracownicy
służby zdrowia uczestniczący w opiece nad chorymi na COVID-19. Są oni bardzo ważnym ogniwem systemu opieki zdrowotnej i
pełnią fundamentalną rolę w przeciwdziałaniu rozprzestrzeniania się pandemii.  Nowe zasady kwarantanny dla pracowników
służby zdrowia  Jesteś lekarzem, pielęgniarką, ratownikiem albo diagnostą laboratoryjnym  i uczestniczysz w udzielaniu
pomocy pacjentom z COVID-19? Nie musisz odbywać obowiązkowej kwarantanny po bezpośrednim kontakcie z zarażonym
pacjentem. Jest jednak jeden warunek. To codzienne badanie testem antygenowym – przez okres co najmniej 7 dni. Test musi
być wykonywany codziennie przed rozpoczęciem udzielania pomocy medycznej. Okres 7 dni liczy się od następnego dnia po
dniu narażenia Cię na kontakt z wirusem.  Pamiętaj, jeśli wynik testu antygenowego będzie pozytywny, musisz poddać się
izolacji.  Kwarantanna a oczekiwanie na wynik testu zleconego przez lekarza  Każda osoba, która dostała skierowanie na
test przez lekarza, automatycznie podlega kwarantannie. Inaczej jest w przypadku osób, które wykonują zawód medyczny.
Niezależnie, czy na co dzień udzielasz pomocy pacjentom z COVID-19, czy pracujesz w innego typu placówce medycznej, w
trakcie oczekiwania na wynik testu nie musisz przebywać na kwarantannie. Jeżeli wynik testu będzie pozytywny, obowiązuje
Cię izolacja. Lekarz zadecyduje, czy możesz dochodzić do zdrowia w domu, czy dalsze leczenie będzie odbywało się w
szpitalu.