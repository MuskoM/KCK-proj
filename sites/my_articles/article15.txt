Informacja o uprawnieniach do świadczeń z powodu poddania się kwarantannie lub izolacji
Dane o kwarantannie i izolacji do wypłaty świadczeń chorobowych udostępniane przez ZUS  Od 24 października 2020 r.
podstawą wypłaty świadczeń chorobowych osobie poddanej kwarantannie albo izolacji domowej jest informacja w systemie
informatycznym Centrum e-Zdrowia (system EWP) o objęciu tej osoby kwarantanną lub izolacją w warunkach domowych.  ZUS
pozyskuje dane z tego systemu i udostępnia je płatnikom składek na ich profilach na portalu PUE ZUS. Dostęp do
informacji o kwarantannie lub izolacji na swoim profilu na PUE ZUS ma również ubezpieczony.  Dane dotyczą osób, których
kwarantanna lub izolacja trwała 22 października albo zacznie się po tym dniu.  Dane są udostępniane na portalu PUE ZUS
odpowiednio w panelu Płatnika oraz w panelu Ubezpieczonego, w nowej zakładce [Kwarantanna, izolacja domowa].  Zakładka
będzie widoczna tylko u osób, które zostały objęte kwarantanną lub izolacją domową oraz u płatników składek, którzy
zatrudniają osoby, u których takie zdarzenie wystąpiło.  Płatnik składek będzie miał dostęp do listy takich zdarzeń u
swoich pracowników. Prezentowane na liście dane będzie mógł filtrować i zapisać w postaci pliku xls, csv, pdf, txt, xml.
Więcej informacji o nowej funkcji dla płatnika składek (plik docx 750kb).  Więcej informacji o nowej funkcji dla osoby
ubezpieczonej (plik doc 362kb).  Świadczenie chorobowe wypłacane przez ZUS  Aby otrzymać świadczenie chorobowe z ZUS,
trzeba złożyć wniosek o zasiłek chorobowy bezpośrednio do Zakładu lub za pośrednictwem swojego pracodawcy. Wniosek można
wypełnić i wysłać elektronicznie za pośrednictwem PUE ZUS.  ZUS – po otrzymaniu wniosku – zweryfikuje informację o
kwarantannie lub izolacji domowej w oparciu o odpowiednie dane z systemu informatycznego Centrum e-Zdrowia (EWP).
Świadczenie chorobowe wypłacane przez pracodawcę  Do wypłaty świadczenia wystarczy informacja o kwarantannie lub
izolacji, która będzie znajdować się w panelu Płatnika w zakładce [Kwarantanna, izolacja domowa].  Jeśli zdarzy się, że
osoba ubezpieczona przebywa na kwarantannie lub w izolacji domowej, a na profilu pracodawcy na PUE ZUS nie będą widoczne
odpowiednie dane o jej sytuacji, to osoba ta w terminie 3 dni roboczych od dnia zakończenia obowiązkowej kwarantanny
albo izolacji w warunkach domowych powinna złożyć płatnikowi składek pisemne oświadczenie. W oświadczeniu powinna
potwierdzić, że odbyła obowiązkową kwarantannę albo izolację w warunkach domowych. Takie oświadczenie stanowi podstawę
do wypłaty świadczeń w razie choroby przez płatnika składek po potwierdzeniu informacji zawartych w oświadczeniu w
Państwowej Inspekcji Sanitarnej.  Ważne!  Ponieważ podstawą do wypłaty świadczenia chorobowego jest informacja z
systemu, osoby, które zostały skierowane na kwarantannę lub są objęte izolacją domową i które ubiegają się o wypłatę
świadczeń chorobowych, nie muszą dostarczać papierowej decyzji sanepidu do ZUS lub do swojego pracodawcy. Nie muszą też
mieć zwolnienia lekarskiego z powodu przebywania w izolacji domowej. Powinny jednak pamiętać o poinformowaniu swojego
pracodawcy o przyczynie nieobecności w pracy. Informację tę mogą przekazać na przykład telefonicznie lub mailowo.  Osoby
poddane kwarantannie jako domownicy osób zakażonych koronawirusem – świadczenia w razie choroby  Od 3 listopada 2020 r.
osoba współzamieszkująca lub prowadząca wspólne gospodarstwo z osobą zakażoną wirusem SARS-CoV-2 ma obowiązek poddać się
kwarantannie. Taka kwarantanna rozpoczyna się od dnia uzyskania pozytywnego wyniku testu przez osobę zakażoną i kończy
się 7 dni po zakończeniu izolacji osoby zakażonej.  W takim przypadku organ inspekcji sanitarnej nie wydaje decyzji.
Podstawą do wypłaty świadczeń chorobowych (wynagrodzenia za czas choroby, zasiłku chorobowego) jest złożone przez
ubezpieczonego oświadczenie o konieczności odbycia kwarantanny.  Oświadczenie powinno zawierać:  imię i nazwisko
ubezpieczonego,  numer PESEL ubezpieczonego, jeśli go posiada,  informację o dniu rozpoczęcia obowiązkowej kwarantanny i
dniu jej zakończenia,  dane dotyczące osoby zamieszkującej z ubezpieczonym lub prowadzącej wspólne gospodarstwo domowe,
u której stwierdzono zakażenie wirusem SARS-CoV-2, tj. imię i nazwisko, numer PESEL, jeśli go posiada, dzień rozpoczęcia
odbywania obowiązkowej kwarantanny albo izolacji w warunkach domowych i dzień jej zakończenia,  podpis ubezpieczonego.
Wzór oświadczenia o odbywaniu kwarantanny przez domownika osoby zakażonej (plik docx 41kb)  Pracodawca lub ZUS może
wystąpić do organu Państwowej Inspekcji Sanitarnej o potwierdzenie informacji zawartych w oświadczeniu.  Jeśli zasiłek
chorobowy wypłaca ZUS, płatnik składek jak najszybciej (nie później niż w terminie 7 dni) powinien przekazać
oświadczenie ubezpieczonego do ZUS. Może to zrobić za pośrednictwem portalu Platformy Usług Elektronicznych (PUE) ZUS. W
takim przypadku skan lub zdjęcie oświadczenia potwierdzonego za zgodność z oryginałem dołącza do zaświadczenia Z-3 /
Z-3a.  Osoby prowadzące działalność pozarolniczą i osoby z nimi współpracujące składają oświadczenie w ZUS. Oświadczenie
może być przekazane elektronicznie – za pośrednictwem portalu PUE ZUS wraz z wnioskiem ZAS-53 Wniosek o zasiłek
chorobowy. Do wniosku należy dołączyć skan lub zdjęcie podpisanego oświadczenia.  Dziecko albo inny członek rodziny na
kwarantannie – zasiłek opiekuńczy  Ubezpieczony może wystąpić o zasiłek opiekuńczy, jeśli opiekuje się przebywającym na
kwarantannie lub objętym izolacją w warunkach domowych:  dzieckiem do lat 14,  dzieckiem legitymującym się orzeczeniem o
znacznym stopniu niepełnosprawności albo orzeczeniem o niepełnosprawności łącznie ze wskazaniami: konieczności stałej
lub długotrwałej opieki lub pomocy innej osoby w związku ze znacznie ograniczoną możliwością samodzielnej egzystencji
oraz konieczności stałego współudziału na co dzień opiekuna dziecka w procesie jego leczenia, rehabilitacji i edukacji
do ukończenia 18 lat,  innym członkiem rodziny.  Kwarantanna lub izolacja dziecka lub innego członka rodziny są
traktowane tak jak choroba dziecka lub innego członka rodziny.  Od 24 października 2020 r. podstawą do wypłaty zasiłku
opiekuńczego jest oświadczenie ubezpieczonego o konieczności opieki nad dzieckiem lub członkiem rodziny przebywającym na
kwarantannie lub w izolacji w warunkach domowych.  Oświadczenie powinno zawierać:  imię i nazwisko ubezpieczonego,
numer PESEL ubezpieczonego, jeśli go posiada,  dane dziecka lub innego członka rodziny pod opieką, który odbywa
obowiązkową kwarantannę albo izolację w warunkach domowych: imię i nazwisko, numer PESEL, jeśli go posiada,  dzień
rozpoczęcia odbywania obowiązkowej kwarantanny albo izolacji w warunkach domowych i dzień jej zakończenia,  podpis
ubezpieczonego.  Wzór oświadczenia o sprawowaniu opieki nad dzieckiem lub członkiem rodziny na kwarantannie lub w
izolacji domowej (plik docx 41kb)  Pracodawca albo ZUS może wystąpić do organu Państwowej Inspekcji Sanitarnej o
potwierdzenie informacji zawartych w oświadczeniu.  Podstawa prawna:  rozporządzenie Rady Ministrów z dnia 23
października 2020 r. zmieniające rozporządzenie w sprawie ustanowienia określonych ograniczeń, nakazów i zakazów w
związku z wystąpieniem stanu epidemii (Dz. U. poz. 1931)  rozporządzenie Rady Ministrów z dnia 2 listopada 2020 r.
zmieniające rozporządzenie w sprawie ustanowienia określonych ograniczeń, nakazów i zakazów w związku z wystąpieniem
stanu epidemii (Dz. U. poz. 1931)  Żródło: Strona www.zus.pl