Chorowałeś na COVID-19 i wyzdrowiałeś? Oddaj osocze i pomóż innym
Twoje osocze zawiera przeciwciała, które mogą wspomagać leczenie chorych na COVID-19 z ciężkimi, zagrażającymi życiu
objawami zakażenia. Oddaj je w najbliższym Centrum Krwiodawstwa i Krwiolecznictwa. Uratuj zdrowie i życie drugiemu
człowiekowi.  Kto może oddać osocze?  Osocze może zostać pobrane od osób:  w wieku 18 – 65 lat, które przeszły zakażenie
SARS-CoV-2,  po wyzdrowieniu, u których minęło co najmniej 14 dni od ustąpienia objawów lub 18 dni od zakończenia
izolacji,  po spełnieniu podstawowych kryteriów kwalifikacji dla dawców krwi określonych w Rozporządzeniu Ministra
Zdrowia z dnia 11 września 2017 r. w sprawie warunków pobierania krwi od kandydatów na dawców krwi i dawców krwi (Dz. U.
z 2017 poz. 1741).  Ważne! Osocze można oddać najwcześniej po 28 dniach od wyzdrowienia po potwierdzonej przebytej
chorobie COVID-19 lub po 18 dniach od zakończenia izolacji.  Jak pobierane jest osocze?  Osocze pobierane jest metodą
plazmaferezy. Podczas plazmaferezy pobierana jest krew, którą rozdziela się na osocze i pozostałe składniki, które są
przetaczane z powrotem do tej samej żyły. Pobieranie osocza nie boli, jest całkowicie bezpieczne i trwa od 30 do 40
minut. Jednorazowo pobierane jest nie więcej niż 750 ml osocza.  Jeśli pobranie osocza metodą plazmaferezy nie jest
możliwe, pobierane jest 450 ml krwi pełnej, z której otrzymywane jest ok. 220-230 ml osocza.  Co dalej dzieje się z
osoczem?  Pobrane osocze jest poddawane procedurze redukcji patogenów, dzielone na dawki wielkości 100-250 ml i
zamrażane.  W zależności od zawartości w osoczu przeciwciał neutralizujących wirusa, chorym na COVID-19 przetacza się
200-400 ml osocza.  Jak działa terapia osoczem?  Zawarte w osoczu przeciwciała neutralizujące wirusa SARS-CoV-2 (który
powoduje COVID-19) po przetoczeniu eliminują go z organizmu pacjenta z aktywnym zakażeniem. Chorzy często nie są w
stanie wytworzyć własnych przeciwciał lub wytwarzają je zbyt wolno (niewspółmiernie do rozwoju zakażenia). Podanie
gotowych przeciwciał znacznie przyspiesza procesy obronne i pozwala skuteczniej walczyć z koronawirusem.  Terapia
osoczem rekonwalescentów była już wcześniej stosowana wielokrotnie przy zakażeniach wirusem EBOLA, koronawirusem SARS
(SARS-CoV), wirusem grypy A (H1N1) oraz wirusem „ptasiej” grypy A (H5N1). To jedna z najskuteczniejszych terapii przy
zakażeniach wirusowych.  Więcej informacji na stronie internetowej ogólnopolskiej kampanii społecznej „Twoja krew, moje
życie” www.twojakrew.pl/ozdrowiency